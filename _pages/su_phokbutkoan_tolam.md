---
title: 序——博物館導覽
author: Siau Lah-jih
date: 1000-01-01
category: siaukai
layout: post
---


![](../../too5/00/tolam.jpg)


# 1. 話頭
Kó͘-chá kó͘-chá, Góa sī chin phāⁿ, Chit-mái chit-mái, Bô lâng chhap góa.


古早古早，我是真奅，這馬這馬，無人插我；


Kòe-khí kòe-khì, Góa chin tiōng-iàu, Hiān-tāi hiān-tāi, Bô lâng ài góa.


過去過去，我真重要，現代現代，無人愛我；


Jîn-seng jîn-seng, Su-iàu kì-tî, Le̍k-sú le̍k-sú, Chù-tiōng tē-khì.


人生人生，需要記智，歷史歷史，注重地氣；


Thoân-sêng thoân-sêng, Tio̍h kóng Bó-gí, Tâi-gí Tâi-gí, Chiah ē thàu-ki.


傳承傳承，著講母語，台語台語，才會透機；


Tâi-oân Tâi-oân, Sī lán Bó-chhin, Thó͘-tē thó͘-tē, tio̍h ài chhin-kīn.


台灣台灣，是咱母親，土地土地，著愛親近；


Chāi-tē chāi-tē, Iá-seng su-khó, Cháu-chhōe cháu-chhōe, Chó͘-sian kì-tì.


在地在地，野生思考，走揣走揣，祖先記智；


Bo̍k-phiau bo̍k-phiau, Ū kin ū pún, Bī-lâi bī-lâi, Chai Lán siáⁿ-lâng.


目標目標，有根有本，未來未來，知咱啥人；


Kó͘-bu̍t kó͘-bu̍t, Sian-jîn tì-hūi, Liáu-kái liáu-kái, Tui-su siàu-liām.


古物古物，先人智慧，了解了解，追思數念。


### 古物仔是老人記智，少年人ê歷史
古物仔是老人記智，少年人ê歷史，有記智ê人生，活--teh to̍h有意義，有古物ê歷史，少年人to̍h ē感恩siàu念。語言是溝通工具，母語是族群互動siāng貼心ê語言，台語人講台語chiah有法度原汁原味講出心聲，借用別人語言to̍h無才調百分百表達心意，因為族群母語是父公祖媽傳承ê生活語言，chia ê生活語言to̍h是咱ê文化根源，任何其他語言絕對無法度代替。


蕭平治出世tī 1941日人時代，學校讀冊是中國歷史地理北京話，早暗生活食飯thit-thô lóng講台語台灣話，每日關心--ê是厝前厝後、灶腳、豬椆，田園khau草、挽菜、khioh稻穗、潦水溝，因為好玄常做店仔撐，大人話鬚承bē少，m̄ chiah bat真chē學校無教ê作田家私、厝內工具。料想bē到，chia ê 無受正規教育重視ê生活文化，soah pìⁿ-chiâⁿ 紹介作田人古物仔ê肥底。


2010年kha-tau，台東大學張學謙教授鼓勵我tiàm網站[老人囡仔性，閒閒罔話仙。](http://chhantionglang.blogspot.tw) 寫「古物仔」紹介hō͘i ê學生了解，2015年受中央研究院臺灣史研究所Kaim Ang翁佳音教授鼓勵，hō͘我有勇氣有計畫編寫《作田人博物館導覽》，tī 3-4年時間編寫16篇分類單元，kah 9篇專題單元。


2022年，將資料têng整理、têng編排了，《作田人博物館》chiūⁿ網，利便大家學習台語文kap台灣學。

# 2. 寫作概念kap感謝ê人

紹介古物仔，現場導覽講台語，需要展覽場所現看現介紹；編冊書寫用台語文，只有看相片做紹介。決定分類編寫《作田人博物館導覽》chiah知大工事無簡單，古物仔相片tó位來？包山包海ê古物仔名稱、路用boeh án-chóaⁿ紹介？蕭平治m̄是古物仔收藏者，蕭平治mā m̄是古物仔專家，好ka-chài熟似彰化縣政顧問陳慶芳兄，田中鎮普興庄陳萬來兄，國小同窗卓彥亨、陳松雄，溪州陳正雄老師，阮蕭--家親堂文宗文章兄弟，蔡滄龍先生，陳建峰先生，卓瓊幸小姐，黃朝洲先生，簡國棟先生，陳坤明先生，許國寬先生，黃文本老師，劉明財先生，Facebook面冊網友Liz Lim、May Lin kap chē-chē朋友lóng無條件提供in ê相片a̍h是收藏hō͘我翕相（hìm-siàng）兼說明，ka-tī mā認真走chhōe古物仔攝影。


慶芳兄收藏足chē古物仔，時常受邀請展示，每pái展示前1工，i lóng ē khah電話kā我通知，hō͘我有機會liōng早去翕相（hìm-siàng）。萬來兄tòa隔壁庄，每pái去in-tau翕相，i lóng m̄驚麻煩，一件一件搬徙hō͘我翕相。庄腳作田人子弟，除了讀冊thit-thô，厝內細項khang-khòe bóng tàu做，播田割稻粗澀khang-khòe 罕得摸，總--是目chiu看耳空聽mā是bat真chē，人講bē hiáu tio̍h ài問，問siáⁿ人？叔伯姪á A-Chiàng確實是隨身顧問，A-Chiàng是我國校同窗，厝--裡作chiâⁿ甲水田，牛犁耙ta̍k項ē，割稻so草無問題，i tiāⁿ-tiāⁿ提供真chē作田知識技術經驗hō͘我參考，足chē足chē幼路ê說明解說，問i tiāⁿ-tio̍h解決問題。Iáu有厝邊頭尾、親情朋友lóng是顧問，網路Facebook面冊、LINE sàng mā ē-tàng提出討論，問無夠，Goole大神搜chhōe mā有加減功效，m̄ koh，真可惜，tn̄g tio̍h足chē無應效，有時tio̍h撥工請教使用者、製造者，a̍h是請教7-80歲耆老，chiah koh kap ka-tī認bat相對證，nā有合韻合理，to̍h決定準算。tn̄g tio̍h物件無號名，部位名講bē清楚，只好自作自端kā i號1 ê適合ê名。


為tio̍h紹介bē失真têng-tâⁿ，為tio̍h保留在地原聲，Pe̍h-ōe-jī記音siāng端的，有人講紹介siuⁿ簡單，有人講寫了siuⁿ lo-so，án-ne講了lóng總「tio̍h」，siuⁿ簡單是因為個人bat--ê無chē，重點tī「古物仔」名稱、路用紹介；siuⁿ lo-so是為tio̍h boeh表達「生活語言」ê對話口白，講話語法，盡量chhiau-chhōe端的ê台語，所以盡量口語化。


1941年出世，野生思考無問題，講台語聽台語無問題，拍電腦無問題，chiūⁿ網路無問題，Pe̍h-ōe-jī無問題，台語文輸入法無問題，使命推促趣味所致，編寫紹介古物仔，今á日m̄做，boeh等tī時。


# 3. 導覽要點


### 3-1. 台語腔口
> **Tâi-gí Khiuⁿ-kháu**


以作者蕭平治家鄉彰化縣八卦山邊Chhân-tiong-ng（彰化縣田中）為主。比較khah無kāng ê腔口，親像Si-san（書山）、Phó͘-hin-chng（普興庄）、Chiang-hòa（彰化）、Chiàng-iâ（將爺）、Ngó͘-sè-kî-chhiang（五世其昌）。


### 3-2. 古物仔名書寫
> **Kó͘-bu̍t-á-miâ Su-siá**


Pe̍h-ōe-jī寫tī頭前，漢字寫tī後尾。例，Gû-kak-niah（牛角嶺）、choh-chhân-lâng（作田人）。


### 3-3. 古物仔相片收集
> **Kó͘-bu̍t-á Siàng-phìⁿ Siu-chi̍p**


1950年代進前田庄作穡人有leh使用為主，為tio̍h紹介完整詳細，有時ē插入m̄是古物仔相片。


### 3-4. 分類紹介
> **Hun-lūi Siāu-kài**


為tio̍h完整，部份ē重複紹介。


### 3-5. 紹介深度
> **Siāu-kài Chhim-tō͘**


名稱以在地使用者優先。部位名，用途，作者經驗分張，bat chē寫chē，bat少寫少。


### 3-6. 參考諮詢
> **Chham-khó Chu-sûn**


在地思考接地氣野生思考，收藏者使用者，厝邊隔壁，內行作穡人做工人生理人，lóng是請教對象。Google，萌典台語常用辭典詞典，網路Facebook面冊、LINE群組請教。


### 3-7. 註解
> **Chù-kái**


足chē古物仔名真oh用漢字書寫，台語足chē動詞形容詞話母話尾mā真困難用漢字描述，Pe̍h-ōe-jī字詞ê註解soah pìⁿ-chiâⁿ一種負擔，為tio̍h版面美觀，集中khǹg tī每篇單元後壁，本文看bē ka-nn̂g ê讀者，請你先看註解chiah來看本文。


### 3-8. 稽考
> **Khe-khó**


編寫過程時常請教別人，見問m̄是m̄知影，m̄ bat聽，無了解，無，to̍h是解說bē通無合古早味，尾á kui-khì ka-tī稽考。


### 3-9. 翕相
> **Hip-siàng**


古物仔保存無容易，需要翕相（hìm-siàng）保存紹介。


### 3-10. 歷史價值
> **Le̍k-sú Kè-ta̍t**


咱看重--ê是i ê歷史價值贏過藝術價值。

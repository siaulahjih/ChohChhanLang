---
chapter: 第1章——作田人田園記事
title: 2. 作田人Kui年冬ê Khang-khòe
author: Siau Lah-jih
date: 2022-01-02
category: chheh
layout: post
toc: true
mermaid: true
---

# Kui年冬ê Khang-khòe
> **Kui Nî-tang ê Khang-khòe**

![](../too5/02/Choh-chhân-lâng%20Kui%20Nî-tang%20ê%20Khang-khòe.png)

![](../too5/02/2-1-1.播田.jpg)
Án-ne 1冬koh 1冬；透早是田水冷ki-ki，boeh晝是日頭赤iāⁿ-iāⁿ，無閒kui冬，kan-nā ǹg望年年好收成。

# 1. Kui年冬種作ê穡頭
> **Kui Nî-tang Chèng-choh ê Sit-thâu**

台灣1年四季如春，1年ē-tàng收成3冬，兩冬粟á 1冬雜糧，無hit-lō春耕、夏種、秋收、冬藏ê觀念。

第一期稻作（tiū-chok）tī太陽曆一、二月掖秧á（iā ng-á），三、四月播田（pò͘-chhân），到七月份收成割稻，大約140工，成長期khah慢，收成khah chē，可惜七--月厚風颱做大水，早冬粟boeh豐收to̍h ē phah折，pháiⁿ按算。

第二期稻作tī太陽曆七月份to̍h ài掖種（iā chéng），因為早冬粟收割了後，隨時tio̍h犁田pháng田，八月初to̍h ài插秧á（chhah ng-á），是作田人siāng無閒ê季節，m̄ chiah有「六月六，頭家lo̍h田phah la̍k-ta̍k」 chit ê俗語。Tī chia，六月六是太陰曆。秧á插好，經過飽kūi、抽穗（thiu sūi）、芒花、入漿、飽穗到鉤頭、熟黃、割稻，大約120工，成長比早冬稻khah快速，mā是因為快速，收成比早冬減真chē，不過chit段期間，無風颱水災來sńg-tn̄g，少bóng少，卻是穩tak-tak在穩--ê。第二冬to̍h是慢冬、望冬、穩冬。

第二期稻作收割tī十一月kha-tau，寒天已經到，田--ni̍h khang-khòe暫時ē-tàng歇喘，俗語講：「入冬，田頭空。」To̍h是講chit段時間，田頭已經khah少穡頭，田頭少穡頭並m̄是田--mi̍h無作物（chok-bu̍t），tī慢冬稻á iáu未割進前，早to̍h tī稻á縫糊番薯藤、tiām番麥á種，a̍h是犁田掖楊麻，mā有thiau-kang放ho͘拋荒hō͘田土（chhân-thô͘）小歇睏。

Tī chit站khah閒ê làng縫，厝邊隔壁ê cha-bó͘人to̍h ē相招（sio-chio）會齊（hōe-chê），炊碗粿、thoah米篩目（bí-thai-ba̍k）、cheng麻糍慰勞ka-tī 1年ê辛苦，大人無閒e粿漿，gín-á歡喜削碗粿chhiám-á。「立冬，補嘴空（chhùi-khang）。」有--ê thâi鴨公tīm補，無--ê bun米糕kā gín-á補膀胱有力，暗時á khah bē chhōa尿，koh khah sàn赤--ê只好看人食，3頓都jiok bē赴，ná有thang補嘴空？

過年前後需要開始犁田準備播（pò͘）早冬稻，田--ni̍h種iûⁿ麻--ê tio̍h ài khau，種番麥tio̍h ài at，糊á番薯tio̍h ài掘（khut）。Khau iûⁿ麻（『拔黃麻』）、peh iûⁿ麻、khau iûⁿ麻（『刮黃麻』），大人gín-á總動員（tōng-oân），at番麥是分（hun）做幾工at去賣，糊á番薯有人kō͘犁來犁，後壁人工（lâng-kang）tòe leh khioh，講做「piàⁿ番薯」，to̍h koh無閒1段時間，sòa--lo̍h-去to̍h是準備炊粿過年。


# 2. 註解
> **Chù-kái**

|**詞**|**解說**|**對應中文**|
|收成3冬|收成3期，mā ē-tàng講3水（chúi）。|
|to̍h ē|因為某mih因端致到án-chóaⁿ樣|『就會』。|
|作田|Choh-chhân；作，有規劃創造ê意涵。|
|tī chia|Teh chit ê所在。|『在這裡』。|
|穩tak-tak|穩當（ún-tàng）、妥當。|『穩當，跑不掉』。|
|kha-tau|時間tek差不多hit chūn。|『左右，相近』。|
|khang-khòe|穡頭，工作（kang-chok）。|『工作』。|
|糊番薯藤|像糊糊á án-ne，chhìn-chhái將蕃薯藤種tī水田--ni̍h。|『隨便像糊漿糊般，將蕃薯藤種在水田裡』。|
|tiām番麥á|挖khang，iā番麥á種ka種--lo̍h-去。|『挖洞將種子種下』。|
|黃麻|黃麻（n̂g-môa），楊麻（iûⁿ-môa），無kāng品種。阮慣勢kā黃麻講做iûⁿ-môa。|
|làng縫|代誌中間短站有閒ê時。|『空檔』。|
|thoah米篩目|用米篩目枋lù粿粞ê動作，號做thoah。|
|chhōa尿|Gín-á放尿tī褲底，號做chhōa尿；大人膀胱無力，kā尿滲tī褲內，號做chhoah尿。|
|ná有／nā有|「Ná有」是thái ē有；「nā有」是準講有。|「Ná有」是『哪有』；「nā有」是『若有』。|
|at番麥|採收番麥ê時，直接kā番麥柄chi̍h tn̄g，號做at番麥。|
|tòe／tè|跟tòe。|『跟在後面』。|
|khioh|Ùi thô͘-kha the̍h--起-來。|『撿拾』。|
|tio̍h ài|需要án-chóaⁿ。|『需要』。|
|to̍h ài|Sòa--lo̍h-來án-chóaⁿ做。|『就要』。|
|tio̍h koh|需要繼續重複án-chóaⁿ。|『需要再』。|
|to̍h koh|Sòa--lo̍h-來繼續重複án-chóaⁿ做。|『就再』。|

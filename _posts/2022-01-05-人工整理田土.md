---
chapter: 第1章——作田人田園記事
title: 5. 人工整理田土
author: Siau Lah-jih
date: 2022-01-05
category: chheh
layout: post
toc: true
---

# 人工整理田土
> **Lâng-kang Chéng-lí Chhân-thô͘**

![](../too5/01/1-5-4.ChhiahpeKapTithau.jpg)

牛á駛田是kín koh súi，m̄ koh總--是有做bē tio̍h ê所在，有時是地形ê限制，有時是khang-khòe siuⁿ過幼路，chit chūn tio̍h ài kō͘人工來處理，人工pōe土（pōe thô͘）ê家私（ke-si）是不止á chē款。

# 1. 人工Pōe土家私
> **Lâng-kang Pōe-thô͘ Ke-si**

大枝細枝，作穡人ài用--tio̍h ê家私是百百款，掘--ê，挖--ê，割--ê，chhiám--ê⋯⋯，用途lóng無sio-siāng。下面咱kā khah tiāⁿ看--tio̍h ê家私詳細紹介。

## 1-1. 鋤頭
> **Tî-thâu**
  
俗語講：「百般武藝，m̄值鋤頭lo̍h地。」鋤頭是作田人作穡重要koh利便ê工具。

1枝鋤頭有3部份，鋤頭肉、鋤頭柄kap鋤頭chiⁿ，鋤頭肉是phah鐵師傅經過gàn鋼製造，刀嘴利利，適合掘土、thóaⁿ草；鋤頭柄是1支柴棍，上等鋤頭柄是用káu-chan-á柴chiⁿ--ê，直liau柴絲tēng-pak勇koh bē斷（tn̄g）；鋤頭chiⁿ有2塊，1塊柴chiⁿ和1塊鐵chiⁿ，柴chiⁿ是4角形大約1公分厚，鐵chiⁿ khah薄，頭薄尾厚，互相組合固定鋤頭柄kap鋤頭肉。

鋤頭柄tàu鋤頭肉ê方式是án-ne，kā鋤頭柄ê柄頭long入去鋤頭肉ê耳á，先kā柴chiⁿ seh--入-去，chiah-koh kā鐵chiⁿ薄薄hit pêng，ùi內角seh入鋤頭柄kap柴chiⁿ中間ê空縫，用kòng槌á ngē ka kòng入去內面chiⁿ ho͘ ân。
![](../too5/01/1-5-1.鋤頭.jpg)
![](../too5/01/1-5-2.鋤頭.jpg)
![](../too5/01/1-5-2a.鋤頭.jpg)
![](../too5/01/1-5-2b.鋤頭.jpg)
![](../too5/01/1-5-2c.鋤頭.jpg)

## 【Lah-jih台灣俗語】
- 3鋤頭2畚箕。
- 頂司管下司，鋤頭管畚箕。

## 1-2. Chhiah-pe
Chhiah-pe ē-sái-tit直chhiah平thio，是chhiah土ê家私，直chhiah是用雙手chhiah koh用腳踏，giâ來chhiah土溝chhiah菜股溝，a̍h是清水溝á，清濁水窟á lóng真好用。大phiàn田地用牛犁耙，小所在用鋤頭、chhiah-pe。
![](../too5/01/1-5-3.鍤桮.jpg)

## 1-3. Ngiáu-á
石頭lōng-khōng ê宅á，a̍h是田園有磚á角，a̍h是石頭á，鋤頭chhiah-pe無i法，to̍h需要kō͘鈍鈍尖形ê ngiáu-á來處理，鋤頭kō͘掘--ê，chhiah-pe kō͘ chhiah--ê，ngiáu-á to̍h用ngiáu--ê，用途無siáⁿ kāng。
![](../too5/01/1-5-5.撓仔.jpg)
![](../too5/01/1-5-6.撓仔.jpg)
![](../too5/01/1-5-7.撓仔.jpg)

## 1-4. 鐵鍘
> **Thih-chah**

鐵鍘kap鋤頭無kāng，鐵鍘是4支尖尖ê鐵爪，鋤頭是嘴（chhùi）lāi-lāi ê鐵枋。用途mā無kāng款，鋤頭適合掘kap thóaⁿ，鐵鍘bē-sái-tit thóaⁿ，m̄ koh ē-sái-tit掘有石頭樹根ê所在，ē-sái-tit用kiāu--ê。
![](../too5/01/1-5-8.鋤頭鐵鍘.jpg)

## 1-5. 掘á
> **Ku̍t-á**

鋤頭肉khah細板to̍h是掘á，thóaⁿ草比鋤頭khah無方便，nā是掘番薯、掘番麥頭、甘蔗頭、挖空、清細條水溝á to̍h比鋤頭加真liú-lia̍h好勢。一手giâ ê細支鋤頭mā是掘á。
![](../too5/01/1-5-9.掘仔.jpg)
![](../too5/01/1-5-10.掘仔.jpg)

## 1-6. 糞Chhiám
> **Pùn-chhiám**

Pùn（糞）是有機肥，內面有真chē稻草纖維ê糞埽，需要用糞chhiám來處理khah好勢。
![](../too5/01/1-5-11.鍤桮糞扦.jpg)
> 台語「屎」，中國話講『糞』。

## 1-7. Khau草機
> **Khau-chháu-ki**

用人工sak，khau菜園、土豆園等等ê雜草，當然比kō͘手khau khah緊khah方便。
![](../too5/01/1-5-12.薅草機.jpg)
![](../too5/01/1-5-13.薅草機.jpg)

## 1-8. 翸刀
> **Phún-to**

刀法，phún ê意思，動作是無規則烏白亂使（loān-sú）koah、chām、chám、cháⁿ，che 3尺外長ê翸刀，phún雜草、tok細支樹椏比較khah快速。有時boeh整理田土mā是ài先kā收成了ê老欉死欉處理掉，chiah有法度接後壁ê khang-khòe。
![](../too5/01/1-5-14.翸刀.jpg)


# 2. 註解
> **Chù-kái**

|**詞**|**解說**|**對應中文**|
|pōe|Kā土撓鬆來栽培。|
|石頭lōng-khōng|石頭大細粒chham-lām無平ê款式。|『大石小石參雜不平狀』。|
|tî-thâu/tû-thâu|鋤頭。|
|káu-chan-á|柴真tēng，真勇。|『青剛櫟』。|
|sak||『推』。|

---
chapter: 第1章——作田人田園記事
title: 7. 秧Chioh──栽培秧仔
author: Siau Lah-jih
date: 2022-01-07
category: chheh
layout: post
toc: true
---

# 秧Chioh──栽培秧仔
> **Ng-chioh──Chai-pôe Ng-á**

![](../too5/02/2-1-1.播田.jpg)


# 1. 播田前ê穡頭
> **Pò͘-chhân Chêng ê Sit-thâu**

播田to̍h是播稻仔、插秧仔，插秧仔進前tio̍h先掖秧仔（iā ng-á），掖秧仔tio̍h秧chioh，秧chioh to̍h是中國話『秧田』。Pháng田進前有人提供1 khu田稅人做秧chioh，a̍h是ka-tī留1 liau地做秧chioh，秧chioh田tio̍h ài等待秧仔lóng thio了，chiah ē-sái-tit犁田插秧仔。

Ùi選粟種、浸粟種、掖秧仔到播田、so草，koh來等飽kūi、抽穗、芒花、入漿、飽穗到鉤頭、熟黃、割稻，ē-sái-tit講連sòa ê關心kap無閒。透早tio̍h出門，受苦無人問，iām天是赤日頭，寒--人是田水冷霜霜，m̄ koh做kah ná牛ê作田兄，m̄ káⁿ hoah艱苦，「做雞tio̍h chhéng，做人tio̍h péng。」天生認命。

選粟種、用水桶浸粟仔浸1暝to̍h ka ko͘起來khǹg  tiàm米籮，早冬天氣khah寒需要hiù燒水，khàm布袋，保持溫度，mā tio̍h用手chhiau振動，chiah ē puh芽，2、3暝後看nā tú pok芽to̍h ài掖秧仔，chiah bē斷粟芽。粟芽掖tiàm秧chioh土面，需要用水soān-á soān水，驚粟芽寒to̍h掖麻á-kho͘粕（phoh）保溫兼做肥料。

第二期慢冬粟種hiù冷水to̍h好，因為熱天天氣燒熱，秧仔成長khah緊，秧仔nā siuⁿ過長，to̍h需要cháⁿ秧仔尾，秧仔尾bē-sái-tit割tio̍h íⁿ。

# 2. 管理秧Chioh
> **Koán-lí Ng-chioh**

播田to̍h是插秧仔，秧仔to̍h是稻仔栽，秧仔需要1 khu秧chioh來掖種，ùi秧chioh到掖秧仔到taⁿ秧仔去田--ni̍h chhah秧仔，需要用足chē家私，下面咱to̍h來紹介chia ê家私（ke-si）名稱kap路用。

## 2-1. 選粟種
> **Soán Chhek-chéng**

選飽tīⁿ kāng品種ê蓬萊粟、在來粟a̍h是chu̍t-á，kā phē-á（稗á）種子揀hìⁿ-sak。

## 2-2. 浸粟仔
> **Chìm Chhek-á**

粟種khǹg-tiàm大kha水桶浸，水hē淹淹á（差不多20%）to̍h好，kā浮出水面ê phàⁿ粟ko͘掉，熱天大約浸1工1暝，寒天tio̍h 3、4工以上，chiah kā粟種ko͘起來khǹg tiàm米籮，早冬天氣khah寒，需要hiù燒水、khàm布袋保持溫度，mā tio̍h用手chhiau振動chiah ē puh芽，iáu未出芽進前，用la-lun-á燒ê水ka sip ho͘澹濕澹濕，nā發現已經pok芽，to̍h ē-sái-tit擔去秧chioh掖，chiah bē斷粟芽。

## 2-3. 秧Chioh
> **Ng-chioh**

有人先犁1 khu田做秧chioh，分做1 liau 1 liau，pa̍k人掖秧仔，秧chioh是稻仔ê搖籃。掖秧仔ê秧chioh需要pêⁿ-tháⁿ（平坦），thio秧仔ê土肉chiah ē平厚，需要人工用大支抹刀kā土面抹平。

> **補充：**
> **秧chioh mā有人講ng-chhio̍h（秧蓆），見《臺日大辭典》：秧苗圃。**

## 2-4. 掖秧仔
> **Iā Ng-á**

Kā tú puh芽ê粟仔平均分散掖tiàm進前整理好ê秧chioh內，叫做掖秧仔，需要技術，siuⁿ lang siuⁿ cha̍t lóng m̄好。

## 2-5. Thio秧仔
> **Thio Ng-á**

秧仔大kah超過1 lia̍h長kha-tau，to̍h ē-sái-tit用秧thio，連土thio 1塊1塊，thang播田插秧仔。秧thio連柄1支直直，thio秧仔需要khû leh lia̍h-pêⁿ thio，角度lia̍h無準，ē thio tio̍h根a̍h是土肉thio siuⁿ chē，lóng無適合，kap用鋤頭掘草phí無kāng。
![](../too5/02/2-2-1.秧績.jpg)

## 2-6. Khau秧仔
> **Khau Ng-á**

因為播田（pò͘-chhân）lóng是厝邊隔壁放伴播，秧仔nā siuⁿ過大欉，to̍h需要用khau--ê，koh用鐮le̍k-á kā秧尾cháⁿ 1寡掉，千萬m̄ thang傷tio̍h秧仔心，sòa--lo̍h用稻草pa̍k做1束1束。Siuⁿ tn̂g ê秧仔ē tòm-sôe，khiā bē thêng。

## 2-7. Taⁿ秧仔
> **Taⁿ Ng-á**

![](../too5/02/2-3-16.秧績.jpg)
Taⁿ秧仔tio̍h用秧lop-á貯秧仔，秧lop-á 1 lop 1 lop ē-tàng相tha̍h，taⁿ去田頭khǹg-tiàm秧船á（秧桶船á）內。

# 3. 浸粟仔家私
> **Chìm Chhek-á Ke-si**

## 3-1. 水桶kap水桶藤
> **Chúi-tháng kap Chúi-tháng-tîn**

Kho͘桶師傅kho͘ ê柴桶，雙pêng有耳，chiah用籐ut ê水桶籐鉤--leh做kōaⁿ耳，水桶籐比pa̍k索á khah方便，ē-sái-tit khiā直，ē-sái-tit khòe平。

水桶平常時用來tī鼓井、水窟á擔水，mā用來浸粟種、貯番薯、醃瓜á去鼓井腳洗。

Chit種柴桶nā ka khǹg-tiàm房間放尿，to̍h是尿桶。
![](../too5/02/2-3-1.水桶大.jpg)
![](../too5/02/2-3-2.水桶藤.jpg)
![](../too5/02/2-3-3.水桶細.jpg)

## 3-2. 布袋
> **Pò͘-tē**

Iûⁿ-môa布、瓊麻布，織ho͘ pûi-pûi （ba̍t-cha̍t）做ê布袋，用來貯粟貯米，方便運搬。浸粟種ê時，ē-tàng用來khàm粟種，保溫催芽。
![](../too5/02/2-3-4.布袋.jpg)
![](../too5/02/2-3-5.布袋.jpg)

# 4.秧Chioh家私
>**Ng-chioh Ke-si**

## 4-1. 柴抹刀
> **Chhâ Boah-to**

秧chioh一股一股ná菜股，為tio̍h方便thio秧仔，掛土ê土胚khah pêⁿ-pāng（平棒），秧chioh紡好，需要用柴抹刀ka抹ho͘平平。
![](../too5/02/2-3-6.抹刀.jpg)

# 5. Thio秧仔ê家私
>**Thio Ng-á ê Ke-si**

## 5-1. 秧Thio
> **Ng-thio**

秧thio一支ná大支煎匙，刀肉平平koh sió-khóa lāi-lāi，kap thio柄成直線型，thio秧仔ê時，需要貼土面摻土thio，秧仔根tio̍h tiâu土。
![](../too5/02/2-3-7.秧挑.jpg)
![](../too5/02/2-3-8.秧挑.jpg)

# 6. Khau秧仔ê家私
>**Khau Ng-á ê Ke-si**

## 6-1. 鐮Le̍k-á
> **Liâm-le̍k-á**

鐮le̍k-á主要用來割稻仔，mā ē-sái-tit用來割秧仔尾。土腳插1支桂竹á，半人koân所在pa̍k 1支鐮le̍k-á，刀肉tī下pêng翹翹，割秧仔尾真方便。秧仔nā大到siuⁿ tn̂g，to̍h ài用khau--ê，chiah koh cháⁿ秧仔尾。
![](../too5/02/2-3-10.鐮力仔.jpg)

# 7. Taⁿ秧仔家私
>**Taⁿ Ng-á Ke-si**

## 7-1.秧Lop-á
> **Ng-Lop-á**

秧lop-á有人講秧籃仔，貯秧仔用，1 lop 1 lop相thia̍p，chiah用pùn-taⁿ（畚擔）掛鉛線鉤仔擔，taⁿ去播田所在。掛鉛線耳、索á耳ē-tàng用畚擔taⁿ--ê是秧籃仔，無耳--ê是秧lop-á。
![](../too5/02/2-3-11.秧橐仔.jpg)
![](../too5/02/2-3-12.秧橐仔.jpg)
![](../too5/02/2-3-13.秧橐仔.jpg)
![](../too5/02/2-3-14.秧籃仔.jpg)

## 7-2秧Lop-á架
> **Ng-Lop-á Kè**

簡單柴kho͘釘ê秧lop-á架，實用方便，1 tàⁿ taⁿ 4 lop秧仔。
![](../too5/02/2-3-15.秧橐仔架.jpg)

## 7-3. 秧籃仔
> **Ng-nâ-á**

有pa̍k索á耳ê秧lop-á號做秧籃仔，秧籃仔面頂ē-tàng lop 1 kha 2 kha秧lop-á，án-ne 1 pái to̍h ē-tàng taⁿ 4到6 lop秧仔。
![](../too5/02/2-3-17.秧籃仔.jpg)

# 8. 註解
> **Chù-kái**

|**詞**|**解說**|**對應中文**|
|to̍h ài|Sòa--lo̍h-來án-chóaⁿ做。|『就要』。|
|作田|Choh-chhân；作，有規劃創造ê意涵。|
|kha-tau|時間tek差不多hit chūn。|『左右，相近』。|
|khang-khòe|穡頭，工作（kang-chok）。|『工作』。|
|黃麻|黃麻n̂g-môa，楊麻iûⁿ-môa，無kāng品種，阮慣勢kā黃麻講做iûⁿ-môa。|
|liau／liâu|Tn̂g ê物有時講liau，有時講liâu；豬肉liau、1 liau豬肉、khan-á-liau（牽á粿），í-liâu（椅條）、tn̂g-liâu（查某人長衫）。|
|ùi hia來；tùi chia去|Ùi hia lâi；tùi chia khì。對應英語，ùi是「from」，tùi是「to」。|『從哪兒來；往那裡去』|
|hiù水|用指頭仔kā水ùi手--ni̍h hàiⁿ掉。|用手指頭潑水。|
|chhiau振動|用手ka攪ho͘振動、chiâu-ûn。|『攪動』。|
|puh芽／pok芽|Puh芽，發芽；Puh-íⁿ是植物、種子puh出新芽；Pok芽是種子tú-tú爆--開看tio̍h胚芽。|
